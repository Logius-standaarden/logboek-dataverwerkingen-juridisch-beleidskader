# Logging als verantwoordingsinstrument

## Kaders voor logging per organisatie

Om zich te kunnen verantwoorden zal een organisatie inzichtelijk moeten kunnen maken dat zij de taken die zij heeft, heeft uitgevoerd in overeenstemming met de voor de betreffende organisatie geldende kaders. Er zal gereproduceerd moeten kunnen worden welk besluit op een bepaald moment is genomen, welke informatie daarvoor is gebruikt, en of deze informatie (waaronder persoonsdata) is gebruikt op een wijze die voldoet aan de daarvoor gestelde kaders.

Dit is noodzakelijk voor (interne) verantwoording aan bijvoorbeeld toezichthouders, en om richting burgers en bedrijven te kunnen aantonen dat besluiten zorgvuldig zijn genomen en adequaat gemotiveerd zijn.

## Kaders voor logging tussen organisaties onderling

Een belangrijk beleidsmatig uitgangspunt is dat overheidsorganisaties burgers en bedrijven niet naar de bekende weg vragen. Er geldt dat informatie die reeds bij de overheid beschikbaar is in principe niet opnieuw aan burgers wordt gevraagd. Dit betekent in veel gevallen dat overheidsorganisaties gebruik (moeten) maken van elkaars informatie en daarop moeten kunnen vertrouwen.

Om te kunnen aantonen dat overheidsorganisaties besluiten zorgvuldig en met de juiste informatie hebben genomen, dienen ze daarom vast te leggen welke informatie zij op welk moment van welke organisatie hebben verkregen. Vice versa vergt dit dat bij de organisatie die heeft geleverd wordt bijgehouden aan welke andere organisaties is geleverd, zodat verantwoording volledig kan worden teruggeleid naar de bron van de informatie.

Dit vergt dat de handelingen worden gelogd, en dat afspraken worden gemaakt om te zorgen dat de logging over overheidsorganisaties heen adequaat is vormgegeven om reproductie overheidsbreed mogelijk te maken.

De hier beschreven kaders dragen tevens bij aan de benodigde interoperabiliteit die tussen organisaties moet worden bewerkstelligd.

## Soorten logging

Met logging in het kader van dit document wordt de logging bedoeld die nodig is om verantwoording af te leggen over de processen en beslissingen die de overheid neemt (functionele logging). Organisaties zullen daarnaast ook logging hebben die de technische werking van systemen of de werking van applicaties betreft. Deze typen logging kunnen overlap vertonen met de functionele logging, maar dat hoeft niet zo te zijn.

> Als in dit document gesproken wordt over applicatie wordt verwezen naar de definitie van het woord "applicatie" in de standaard Logboek Dataverwerkingen.

## Tussenconclusie

Voor een goede inrichting van logging als verantwoordingsmogelijkheid is het van belang dat binnen organisaties logging op eenduidige wijze – conceptueel – wordt ingericht. Daarnaast is het van belang dat de wijzen van vastlegging van handelingen ten aanzien van informatie adequaat op elkaar aansluiten.
